# 📓 Exam task (in hungarian)

1. A reverse parancs megvalósítása
Ebben a feladatban megvalósítjuk a reverse parancsot: az argumentumként kapott fájlok tartalmát sorszámozva, fordított sorrendben, 
és a sorokat megfordítva (tükrözve) írjuk ki a standard outputra. Pl. ha a test.txt tartalma a következő:

alma
barack
szilva

…akkor a reverse parancs eredménye a következő:

3 avlizs
2 kcarab
1 amla

A megoldáshoz feltesszük, hogy bármely fájl teljes egészében elfér a memóriában.

2. Alapfeladat
Definiálj INITCAP néven egy preprocesszor szimbólumot, amely szimbólumot használjuk a fájl sorait tároló dinamikus tömb 
(heap-en tárolt sztringek) inicializálására (ennek értéke legyen 8), és egy BUFSIZE nevű preprocesszor szimbólumot, 
amelyet a sorok maximális hosszaként használunk. Feltehetjük, hogy egy fájl sorai egyenként nem hosszabbak 1024 karakternél.

Az első megoldásban a program egy fájlt lesz képes beolvasni, és annak a tartalmát fogja kiírni a fent leírt módon. 
A fájl nevét parancssori argumentumként olvassuk be a főprogramban (main)! Ha a felhasználó nem adott meg egy argumentumot sem, 
írjunk hibaüzenetet a standard outputra, és fejezzük be a végrehajtást. Tegyünk ugyanígy, ha van megadott argumentum, 
de a fájlt nem tudjuk megnyitni, egyébként nyissuk meg a megadott fájlt.

3. Írd meg a read nevű függvényt, amely a parancssori argumentumként kapott fájl sorainak beolvasását végzi. 
Paraméterül kapjon egy fájlpointert (fp), egy, a heapen tárolt sztring tömböt (lines) és egy egész számra mutató pointert (lSize), 
és a beolvasott tömböt adja vissza. A lines tömb kezdetben INITCAP méretű. Olvassuk be soronként a fájl tartalmát, és a sorokat tároljuk el a lines tömbben! 
Ha a sorok száma eléri a tömb méretét, duplázzuk meg a tömb méretét! (Pl. ha kezdetben a tömb mérete (elemszáma) 8, növeljük 16-ra.) 
Az lSize pointeren keresztül adjuk vissza a beolvasott sorok számát (ami nem feltétlenül egyezik meg a tömb méretével!).

4. Készítsd el a write függvényt, amely a beolvasott sztringeket fordított sorrendben és tükrözve kiírja a képernyőre (standard output), 
sorszámozással együtt, ahogy a feladatsor elején létható volt. 
Ez a függvény a korábban feltöltött sztring tömböt (lines) és a tömb elemeinek számát várja paraméterül.

5. Írd meg a reverse függvényt, amely egy fájlpointert vesz át paraméterül. 
Foglalj le a heapen egy sztring tömböt a kezdeti mérettel.
Hozz létre egy egész típusú változót, amely a sorok számát fogja tartalmazni,
majd végezd el a beolvasást és a kiírást a read és write függvények meghívásával!

A főprogram a fájl (sikeres) megnyitása után hívja meg a reverse függvényt a megnyitott fájl feldolgozásához!

6. Modularizálás 
Bontsd fordítási egységekre a programot! A függvényimplementációk kerüljenek külön fordítási egységbe, amelyhez készüljön el egy header állomány. 
A header állományt védd header guarddal.

7. Több fájl feldolgozása 
Alakítsd át a programot úgy, hogy több fájl feldolgozására legyen képes. 
Pl. ha a test.txt fájlt kétszer adjuk meg paraméterül, akkor a kimenet a következő:

3 avlizs
2 kcarab
1 amla
3 avlizs
2 kcarab
1 amla

Ekkor a főprogram minden parancssori argumentumra megpróbálja elvégezni a korábbi műveleteket. 
Ha valamely paraméter feldolgozása hibát eredményez, a program jelezze a hibát, majd folytassa a végrehajtást a következő paraméterrel.

8. Beolvasás a standard inputról
Alakítsd át a főprogramot úgy, hogy parancssori argumentumok hiánya esetén ne fejeződjön be a végrehajtás, 
hanem a standard inputról olvasson be sorokat a program, majd ezeket írja ki a megadott módon!
